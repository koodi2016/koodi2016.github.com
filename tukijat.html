<h1>”Joka päivä mietin, että olisipa kiva, kun ymmärtäisi paremmin ohjelmointia”</h1>

<p>
<em><strong>Taru Rastas,</strong> viestintäneuvos, Liikenne- ja viestintäministeriö</em>
</p>

<p>
”Digitaalisuus tulee toimialasta riippumatta arkeen. Julkiset palvelut, yritysten liiketoimintaprosessit, sairaalat, kaupat... Maailma 

vain digitalisoituu, ja meidän pitää huolehtia siitä, että meillä on tekijöitä.
</p>

<p>
Jotta voimme vastata tarpeeseen, meidän pitää tarttua asiaan kaikilla ikäasteilla. Lapset on saatava digitaaliseen maailmaan 

koulusta lähtien siten, että he kykenevät ottamaan tekijän roolin. 
</p>

<p>
Ja mihin ikinä se nuori haluaa tulevaisuudessa erikoistua – digitaalisuus tulee opinnoissa hyödyksi. Luonnontieteissä tai 

bisnesmaailmassa.
</p>

<p>
Liikenne- ja viestintäministeriö kehittää digitaalista Suomea. Me luomme mahdollisuuksia sille, että kuluttajilla ja yrityksillä olisi 

käytössään paras mahdollinen tieto- ja viestintätekniikka, ja siitä löydettäisi uutta kasvua Suomelle.
</p>

<p>
Usein kuullaan, että Nokia on romahtanut, ja tän alan insinööreille ei ole kysyntää. Mutta kyse on siitä, että IT:tä hyödyntävät alat 

kehittyvät valtavasti, ja sitä osaamista pitää koko ajan kehittää.
</p>

<p>
Usein uuden oppiminen vaatii poisoppimista siitä, että kun on aina tehty yhdellä tavalla, niin miksi pitäisi alkaa nyt tehdä asioita 

uudella tavalla.
</p>

<p>
Sen auttamiseksi pitäisi saada läpi ajatus siitä, että ohjelmointi ei ole erityistaitoa jollekin tietylle pienelle porukalle. 
</p>

<p>
Joka päivä mietin itse, että olisipa kiva, kun ymmärtäisi paremmin jotain ohjelmointiin liittyvää. Ei ole tarkoitus, että jokaisesta 

meistä tulee hyvä koodari, mutta sen ymmärtäminen, että mihin kaikkeen sillä pystytään, ja millaisia asioita ratkotaan, ja miten se 

linkittyy erilaisiin toimintoihin – se on tärkeää.”
</p>

<h1>”Digitalisaatio ei tarkoita, että kädentaidot vähenevät”</h1>

<em><strong>Tapio Tuomi,</strong> asiantuntija, Sitra</em>

<p>
”Kun maailma muuttuu, ja jos Suomi haluaa pärjätä, niin digitalisaatio on homman juoni. Siihen tarvitaan erilaisia taitoja kuin 

nykyään. Paras tapa varmistaa menestys on se, että uusia taitoja opetetaan peruskoulussa kaikille suomalaisille. 
</p>

<p>
Kyse on tasa-arvosta. Kun ohjelmointi laitetaan peruskouluun, se antaa kaikille samat mahdollisuudet jatkaa eteenpäin.
</p>

<p>
Toinen tärkeä asia on kädentaitojen uudistaminen. Villamyssyä voidaan aina virkata käsityötunnilla, mutta myös uusia taitoja 

täytyy olla. Koodatessa tekee itse jotain, ja syntyy jotain uutta.
</p>

<p>
Minä jauhan esimerkiksi itse kotona jyvistä jauhoni. Ymmärrys siitä, mistä asiat rakentuvat, on ohjelmoinninkin osalta hyödyllistä. 
</p>

<p>
Digitalisaatio ei tarkoita sitä, että kädentaidot vähenevät, ne vaan muuttavat muotoaan. Ohjelmointikyky on työkalu, jonka avulla 

rakennetaan asioita. Voidaan myös ajatella niin, että halutaan pitää huolta Suomen ja suomalaisen koulusysteemin maineesta.
</p>

<p>
Muut maat saavat koko ajan Suomea kiinni ja menevät ohi. On hyvä päivittää ja uusia koulun sisältöjä – kuten nyt vaikka sitä kautta, 

että ilmeisesti nyt jakokulma on jäämässä matematiikasta pois.
</p>

<p>
Peruskoulutusosastolla tajutaan itse muuttaa asioita oikeaan suuntaan, se on minusta hienoa.
</p>

<p>
Pysähtyminen pitkäksi aikaa on pahasta. Tärkeämpää on mennä johonkin suuntaan. Liian valmiiksi sitä ei voi suunnitella, muuten ei 

tehtäisi yhtään mitään. Sitten jos tulee vastaan ongelmia, ratkaistaan ne sitten.”
</p>

<h1>”Ohjelmointi on osa elämää”</h1>

<p>
<em><strong>Peter Vesterbacka,</strong> Mighty Eagle, Rovio</em>
</p>

<p>
”On tärkeää, että koulutus seuraa yhteiskunnan kehitystä. Pointti ei ole, että kaikista pitää tulla ohjelmoijia, mutta nykyään 

maailma rakentuu siten, että ilman ohjelmointiymmärrystä on vaikea hahmottaa, miten maailma toimii.
</p>

<p>
Ohjelmoinnin ymmärtäminen on perusoikeus. On katastrofi, jos sitä ei ymmärretä.
</p>

<p>
Samalla on tärkeää, että ohjelmointia demystifioidaan. Se on yhtä tärkeää kuin kielten tai historian opiskelu – yleissivistystä. 
</p>

<p>
Ohjelmointia aletaan nyt opettaa osana matematiikan tuntijakoa, mutta yhtä lailla se voisi olla osa musiikkia tai kuvaamataitoa. Sitä 

ei pidä niputtaa pelkkään matematiikkaan. 
</p>

<p>
Joskus oli atk-luokkia, ja ne nähtiin erillisenä saarekkeena, mutta ohjelmointi ei ole sitä. Se on osa elämää. 
</p>

<p>
Jos esimerkiksi eduskunnassa tai hallituksessa olisi perusymmärrys siitä, mitä ohjelmointi on ja miten tietojärjestelmät toimivat, 

voisi tulla parempia it-ratkaisuihin liittyviä päätöksiä.
</p>

<p>
Se, että kaikki lukee vähän kemiaa ei tarkoita, että kaikista tulee kemistejä. Ohjelmoinnin lukeminen ei tee kaikista ohjelmoijia, 

mutta sitä kautta ymmärtää, miten Rovion pelejä voi tehdä, miten kommunikoit ystäviesi kanssa Facebookissa tai miten Hesarin 

verkkopalvelu toimii.
</p>

<p>
Tämä pitää nähdä isona, asioita ja ihmisiä yhdistävänä juttuna. Samalla tavalla kuin sinä voit tehdä hyllyn tai ommella vaatteen itse, 

voit myös rakentaa digitaalisia asioita itse.
</p>

<p>
Lapset voivat vaikka tehdä itse omat lelunsa ja tulostaa ne 3d-tulostimella.”
</p>

<h1>”Kaikkea ei voi perustella numeroilla”</h1>

<p>
<em><strong>Juha Paananen,</strong> ohjelmistoarkkitehti, Reaktor</em>
</p>

<p>
”Koodauksen opettaminen on tärkeää, jos Suomesta halutaan tehdä koodauksen supermaa. Meidän on jatkossakin pysyttävä 

kehityksen kärjessä.
</p>

<p>
Reaktor tekee aktiivisesti omia juttuja asian eteen. Tällainen asia on esimerkiksi niin kutsuttujen Koodikoulujen järjestäminen.
</p>

<p>
Keksin idean Koodikoulusta, kun halusin opettaa omalle lapselleni ohjelmointia. Koodikoulussa opetetaan lapsille ja heidän 

vanhemmilleen ohjelmoinnin alkeita hauskojen ja innostavien esimerkkien kautta. 
</p>

<p>
Jos olemme Suomessa tarpeeksi hyviä, niin ohjelmointihommia tehdään jatkossakin täällä, ja tänne tulee työpaikkoja ja hyvinvointia 

kaikille. Parhaat jutut tapahtuvat nimenomaan Suomessa.
</p>

<p>
Suomi ei ole mitenkään jälkijunassa näissä asioissa. Vapaan lähdekoodin ohjelmistoissa meillä on jo hieno edustus. Moni keskeinen 

softa, kuten Linux-käyttöjärjestelmä ja MySQL-tietokanta, on suomalaisten duunaama. 
</p>

<p>
Sillä tiellä pitäisi jatkaa.
</p>

<p>
Toisaalta internetpalvelupuolella Suomi ei ole kauheasti ollut esillä – Skype ja Spotify ovat kummatkin naapurimaistamme. Eli 

petrattavaa on.
</p>

<p>
Reaktor järjestää myös Hello World Open -nimisiä ohjelmoinnin MM-kisoja. Kutsumme ohjelmoijat ympäri maailman mittelemään 

taitojaan ja finalistit tapaamaan toisiaan Helsinkiin.
</p>

<p>
Se ei ole täysin rationaalinen bisneshomma – me vaan halutaan tehdä se. Se on siisti juttu.
</p>

<p>
Kaikkea ei voi perustella numeroilla. Mutta toivottavasti siitä tulee jotain makeeta, jota ei ole aiemmin tapahtunut. Samalla luomme 

Suomesta kuvaa it-alan edelläkävijänä.”
</p>

<h1>”Koko ajattelutapa muuttuu, kun lapsi tajuaa kehittäjän roolin”</h1>

<p>
<em><strong>Juho Kokkola,</strong> asiamies, Startup-säätiö</em>
</p>

<p>
”Maailma digitalisoituu. On tärkeää, että saadaan suomalaiset tulevaisuuden sukupolvet varhaisessa vaiheessa muutokseen 

mukaan, jotta heillä on tarvittavat taidot uuden yritysmaailman tarpeisiin.
</p>

<p>
Startup-säätiön tarkoitus on edesauttaa Suomea parempaan tulevaisuuteen yrittäjyyden kautta. Käytännössä haluamme olla 

luomassa toimivaa yrittäjyysekosysteemiä. Se, että Suomessa syntyy entistä parempaa ohjelmointiosaamista vastaa suoraan 

kasvuyritysten tarpeisiin. Softa on äärimmäisen merkittävässä roolissa tällä hetkellä.
</p>

<p>
Softan merkitys ei ainakaan vähene siitä, että ihmiset alkavat yhä paremmin ymmärtämään teknologian roolia. Se, että lapsi tai 

nuori tajuaa olevansa kehittäjän roolissa kuluttajan sijaan, muuttaa koko ajattelutapaa. Tämä vaikuttaa suoraan siihen, miten 

oppilas näkee omat tulevaisuuden kykynsä ja sen tuomat mahdollisuudet. Hän tajuaa, että on entistä enemmän työkaluja 

merkityksellisen elämäntyön tekemiseen.
</p>

<p>
Kyse ei ole siitä, että ilman koodaustaitoa ei voisi tehdä merkityksellisiä asioita, vaan siitä, että ohjelmoinnin tarjoamien 

vaihtoehtojen tajuaminen kasvattaa tätä mahdollisuuksien spektriä.
</p>

<p>
Itselleni on ollut erittäin paljon hyötyä siitä, että opettelin yliopistossa ohjelmointikielen. Kun näen koodia niin ymmärrän, mitä 

siinä lukee. Pystyn keskustelemaan ammattiohjelmoijan kanssa ja viemään palautetta, mielipiteitä sekä vaikka asiakkaan toiveita 

hänen suuntaansa. Tämä on avannut minulle uusia mahdollisuuksia siihen, mitä tehdä työelämässä. Lisäksi, jos haluaa perustaa 

oman firman, monialainen ymmärrys on ihan välttämätöntä.”
</p>

 <h1>”Pelit ovat realistinen tapa valloittaa maailma”</h1>

<p>
<em><strong>Lassi Leppinen,</strong> game lead, Supercell</em>
</p>

”Miksi tämä on tärkeää?

<p>
Lapselle perustelisin asiaa siten, että jos hän on innostunut peleistä, niin voisi olla myös kiva ymmärtää, miten ne on tehty – ja 

miten niitä tehdään lisää.
</p>

<p>
Suomessa on paljon menestyviä pelifirmoja, ja ala kasvaa nopeasti. Tällä alalla on aivan liian vähän hyviä tekijöitä verrattuna 

tarpeeseen.
</p>

<p>
Esimerkiksi meille Supercell-pelitaloon hakijoita on paljon. Mutta sellaisia hakijoita, jotka olisivat tehneet kokonaisia peliprojekteja 

edes harrastuksena, on yllättävän vähän. Suuri osa ihmisistä, jotka ovat pystyneet toteuttamaan kokonaisen pelin harrastuksena, 

on myöhemmin päässyt töihin pelialalle.
</p>

<p>
Pelejä on hienoa rakentaa monestakin syystä. Olen tietysti itse tykännyt aina peleistä ja pelaamisesta. Pelinteossa on päässyt 

käyttämään luovuutta ja tekemään jotain, mitä muutkin pääsevät kokeilemaan.
</p>

<p>
Peleillä, kuten muillakin digitaalisilla tuotteilla, on myös käytännössä rajaton jakelumahdollisuus. Pelin voi laittaa esimerkiksi 

Applen tai Googlen sovelluskauppaan, ja hetkessä sillä voi olla miljoonia pelaajia. Pelin on tietysti oltava sellainen, josta ihmiset 

innostuvat.
</p>

<p>
Se ei vaadi rahaa samalla tavalla kuin fyysisen tuotteen rakentaminen ja monistaminen.
</p>

<p>
Pelit ovat siis realistinen tapa valloittaa maailma.”
</p>

<h1>”Haluamme, että Suomeen kasvaa koodaajasukupolvi”</h1>

<p>
<em><strong>Anni Vepsäläinen,</strong> toimitusjohtaja, Diacor</em>
</p>

<p>
”Terveydenhuollossa ohjelmistot näkyvät jo nyt jokaisessa asiakaskohtaamisessa.
</p>

<p>
Oli kyseessä sitten ajanvaraus netin välityksellä, puhelinajavaraus puhelinkeskuksen kautta, lääkärissä käynti, 

laboratoriotutkimusten tekeminen… Softa on joka paikassa läsnä. Se paitsi tukee toimintaa on myös ihan sen ytimessä.
</p>

<p>
Kun softa toimii hyvin, se parantaa terveydenhuollon asiakkaan kokemusta ja hänen saamansa palvelun laatua. Asiakkaalle hyvin 

tehty ohjelmisto näkyy esimerkiksi niin, että hän voi hoitaa asioitaan entistä enemmän sähköisesti. Palveluja voidaan viedä 

verkkoon. Tälläkin alalla asiakkaat ja potilaat arvostavat sitä. 
</p>

<p>
Aina se henkilökohtainen kohtaaminen lääkärin kanssa jää mieleen, ja sitä sähköiset palvelut eivät korvaa. Mutta ne täydentävät 

sitä. 
</p>

<p>
Kun sähköiset palvelut toimivat sujuvasti, niin asiakas voi hoitaa asioitaan ajasta ja paikasta riippumatta ja pääsee myös 

vastaanotolle nopeasti ja joustavasti.
</p>

<p>
Ohjelmiston laadulla on myös meille terveydenhuollon tarjoajille valtava merkitys. Jos meille tulee päivitys potilastietojärjestelmään 

tai muuhun ydinjärjestelmään, niin sillä, kuinka laadukkaasti se on rakennettu on välitön vaikutus meidän toimintamme 

sujuvuuteen. Ihan jo lähtien siitä, että henkilökohtaisessa kontaktissa lääkäri voi paremmin ja rauhassa keskittyä potilaan asioihin, 

jos hänen ei tarvitse tuskailla tietotekniikan kanssa.
</p>

<p>
Esimerkiksi näistä syistä haluamme, että Suomeen on kasvamassa koodaajasukupolvi. Haluamme vaikuttaa sekä tehdyn työn 

laatuun että osaajien määrään.”
</p>

<h1>”Jos et ymmärrä, miten ohjelmisto toimii, olet aina hukassa”</h1>

<p>
<em><strong>Mervi Karikorpi,</strong> johtaja, innovaatioympäristö ja uudistuminen, Teknologiateollisuus ry</em>
</p>

<p>
<em><strong>Rasmus Roiha,</strong> toimitusjohtaja, Ohjelmistoyrittäjät ry</em>
</p>

<p>
<h3>Mervi Karikorpi</h3>: ”EU-tasolla 2020:een mennessä nopean kasvun skenaariossa ict-osaamista tarvitaan nettona lähes 1 

000 000 uudessa työpaikassa. Meillä tulee siis olemaan hyvin paljon tarvetta perusohjelmisto-osaamiselle. 
</p>

<p>
Mietitään esimerkiksi älykkäitä, keskenään keskustelevia laitteita tai yhä useampien asioiden yhteyksiä verkkomaaillmaan: kaikki 

nämä asiat luovat uusia työpaikkoja. Ohjelmointitaito on hyvää osaamista maasta ja alasta riippumatta.
</p>

<p>
Jos Suomessa haluaa yliopistoon opiskelemaan esimerkiksi historiaa tai taideaineita, takana on koko peruskoulu ja tavallisesti lukio 

aiheesta. Tietojenkäsittelyn ja ohjelmistotekniikan opinnot joutuu aloittamaan nollasta. Se ei ole hyvä asia osaamiseen 

perustuvassa yhteiskunnassa.” 
</p>

<p>
<h3>Rasmus Roiha</h3>: “Ai miksi koodauksen opettaminen peruskoulussa on tärkeää? Koska ohjelmistoja tulee olemaan kaikessa. 
</p>

<p>
Puhutaan älyvaatteista, puhutaan Ponssen älykoneista, peleistä, jääkaapeista, autoista, veneistä, veneen moottoreista. Ohjelmistot 

ovat melkein kaikessa jo nyt. Jos et ymmärrä, miten ohjelmisto toimii, olet aina hukassa. Oli toimiala sitten jääkaappi- ja pakastinala 

tai metsäala.
</p>

<p>
Lisäksi meidän vientiteollisuus koostuu enemmän ja enemmän palveluista ja tuotteista, jotka ovat osittain ohjelmistoa. Se voi olla 

puhdasta softaa tai se voi olla älytekstiilejä, joissa on pieni ohjelmisto. Suomi elää viennistä, ja se mitä me viemme, se sisältää 

softaa. Trendi ei tule pienenemään.”
</p>

<h1>”Ohjelmoinnin osaajalla on valta”</h1>

<p>
<em><strong>Kati Korhonen-Yrjänheikki,</strong> yksikönjohtaja, Tekniikan akateemiset TEK</em>
</p>

<p>
”Länsimaissa kukaan ei enää kysy, miksi pitää osata lukea ja kirjoittaa. Uskon, että 10 vuoden kuluttua kukaan ei kysy, miksi jo 

lapsille ja nuorille pitää opettaa ohjelmoinnin perusteet. Sen sijaan kysytään, miksi ohjelmointia tuotiin peruskouluun vasta 2010-

luvulla.
</p>

<p>
Ohjelmoinnin osaajalla on valta. Esimerkiksi avoimen lähdekoodin tapauksessa koodari pystyy tutkailemaan sovelluksen konepellin 

alle, ottamaan ohjelmiston haltuun ja halutessaan kehittämään sitä edelleen.
</p>

<p>
Suomessa on noin 2 600 peruskoulua, joissa opiskelee 550 000 peruskoululaista. Suomessa pidetään tärkeänä, että laadukas opetus 

on tasa-arvoisesti kaikkien saatavilla. Tietotekniikan opetusratkaisut ovat kuitenkin nykyisellään kunta- ja koulukohtaisia ja 

perustuvat pääosin oppilaan omaan harrastuneisuuteen. Ainoa tapa varmistaa laatu ja tasa-arvo on se, että ohjelmointia aletaan 

opettaa joka ikisessä peruskoulussa.
</p>

<p>
Samalla myös opettajia pitää innostaa, ja meidän on kehitettävä opettajien perus- ja täydennyskoulusta. Jokainen luokanopettaja 

tarvitsee ohjelmointi- ja tietoturvaosaamista. Lisäksi tarvitaan tietotekniikan aineenopettajia, jotka osaavat tietotekniikkaa laaja-

alaisesti ja syvällisesti.
</p>

<p>
Toivon, että kun ohjelmointia opetetaan kouluissa, samalla hyödynnetään tiimityöskentelyä ja vahvistetaan lasten 

vuorovaikutustaitoja. 
</p>

<p>
Käytännön elämässä yhteistyötä tehdään sekä kasvokkain että virtuaalisesti ja kokoonpanoissa, joissa on hyvin erilaisia ihmisiä. 

Ohjelmointiryhmissäkin voisi olla eri-ikäisiä oppilaita, ja miksei osa voisi olla myös toisesta koulusta tai maasta.”
</p>

<h1>”Lapset ovat portti nykyaikaisten taitojen viemisessä koteihin”</h1>

<p>
<em><strong>Yrjö Kari-Koskinen,</strong> seniorikonsultti, Futurice</em>
</p>

<p>
”Yksi asia, jonka takia yhä useamman olisi hyvä ymmärtää edes perusasioita ohjelmoinnista ja ohjelmistojen kehittämisestä, on 

yritysten ja julkisen puolen päätöksenteko ja ostot. Nyt niistä budjeteista päättävät usein ihmiset, jotka eivät tunne ohjelmointia ja 

ohjelmistokehityksen haasteita. Se taas johtaa isoihin ongelmiin, jos ostaja ei oikein tiedä mitä on ostamassa.
</p>

<p>
Kaikkien ei missään nimessä tarvitse osata koodata, mutta kaikilla olisi hyvä olla perusymmärrys siitä, miten nämä jutut syntyvät. 

Parhaimmillaan tietotekniikka tukee muuta aineosaamista. Esimerkiksi taideaineissa tietotekniikalla voi saada aikaan päräyttävää 

kuvataidetta ja musiikkia. Tai sitten koodaamisen opettaminen voi kannustaa muiden aineiden oppimiseen. Oppilas voi tajuta, että 

hänen pitää opiskella matikkaa, jotta voi luoda siistiä 3D-grafiikkaa.
</p>

<p>
Lapset ovat myös portti nykyaikaisten taitojen viemisessä koteihin. He laittavat digiboksin asetukset kuntoon jo nyt. Jatkossa lapset 

voivat olla yhä merkittävämmässä roolissa sinä, miten tietotekninen osaaminen menee koteihin.
</p>

<p>
Futuricen liiketoiminta on lyhytjänteistä verrattuna peruskoulun opetussuunnitelman tekemiseen. Mutta haluamme rakentaa 

parempia digipalveluita ja toimivampaa tietoyhteiskuntaa. Ohjelmoinnin opettamisen tukeminen luo yhteiskuntaa, jossa ei tule 

eriarvoistumista ja lokeroitumista niihin, jotka osaavat digitaitoja ja niihin jotka eivät. Se on sekä Futuricen etu että kaikkien etu.”
</p>

<h1>”Olen itse pitänyt lapsille koodauskerhoa”</h1>

<p>
<em><strong>Marko Klemetti,</strong> DevOps-yksikön johtaja, Eficode</em>
</p>

<p>
”Eficode haluaa palkata ohjelmoijiksi nuoria ja motivoituneita, lupaavia opiskelijoita. Tilanne suosii nyt niitä, joille vaikkapa faija on 

jo lapsena opettanut koodamista. Kun ohjelmointia aletaan opettaa peruskoulussa, se tasa-arvoistaa lapsia ja antaa 

mahdollisuuden monipuoliselle kehittymiselle koodauksen kautta.
</p>

<p>
Olen itse pitänyt tänä keväänä Espoossa Perkkaanpuiston koulussa vapaaehtoista koodauskerhoa kolmos–kutosluokkalaisille. 

Kerhoon piti alun perin ottaa 10 oppilasta, mutta sinne ilmoittautui 15. Lopulta vielä kolme lasta pyysi ekana päivänä itku silmässä 

kerhon oven takana, että päästäisikö mekin mukaan.
</p>

<p>
Kaksi ekaa tuntia keskityttiin yksinkertaisessa ohjelmointiympäristössä ihan vain siihen, miten kilpikonnan saa liikkumaan ruudulla. 

Sitä kautta käytiin läpi ohjelmointiin liittyviä asioita kuten komentoja, silmukoita ja funktioita.
</p>

<p>
Esimerkiksi funktiolle toimivin selitys oli, että sille asialle, mitä se kilppari tekee ruudulla annetaan jokin nimi, jotta voit pyytää sitä 

tekemään saman asian helposti myöhemmin uudestaan. Kun olet saanut kerran kilpparin liikkumaan neliökuviossa, niin kun 

kirjoitat ruudulle uudestaan sanan ”neliö”, niin kilppari tekee taas neliön.
</p>

<p>
Kerhossa on nähnyt, että nelos–vitosilla on jo matematiikan, englannin kielen ja tietokonetaitojen takia nuorempia paremmat 

valmiudet. Niiden kanssa päästiin neljännellä kerralla niin pitkälle, että kirjoitettiin jo tasohyppelypelin alkua.
</p>

<p>
Kolme varttia on aika maksimikeskittymisaika alakoululaiselle! Mutta siinä ajassa lapset sisäistävät valtavan paljon enemmän tietoa 

kuin aikuiset.”
</p>

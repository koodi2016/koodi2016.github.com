<h1>
Esipuhe
</h1>



<p>
Marraskuu, 2013. Satakunta ihmistä puputtaa cocktailpaloja ravintola Virgin Oilissa Helsingin keskustassa. Ollaan Elinkeinoelämän valtuuskunnan tilaisuudessa, jossa Eva julkaisee yhteiskunnan tuloeroja käsittelevän pamfletin.</p>



<p>
Me<strong> – Linda Liukas </strong>ja<strong>  Juhani Mykkänen – </strong>osallistumme kumpikin tuohon tilaisuuteen ja saamme idean omasta pamfletistamme: tehdään näkyväksi se, mitä ohjelmointi on, miksi se on tärkeää ja miksi se pitäisi tuoda peruskouluihin.
</p>



<p>
Ajatus tulee mieleen, sillä Lindalla on taustaa ohjelmoinnin opettamisesta: hän on perustanut ohjelmointia naisille opettavan <a href="http://www.railsgirls.com">Rails Girls</a> -hankkeen ja työskennellyt koodausta verkossa opettavassa <a href="http://codecademy.com">Codecademyssä</a>.

</p>



<p>
Juhani on sekä it-puolen diplomi-insinööri että tiedon selkeän esittämisen ammattilainen. Hän on työskennellyt Helsingin Sanomille edelliset kuusi vuotta ja toiminut muun muassa Nyt-liitteen esimiehenä.
</p>



<p>
Toteamme, että meidän kahden olisi syytä lyödä päämme yhteen. Alkaisimme poliittisesti ja taloudellisesti riippumattomaksi iskujoukoksi ja pyrkisimme helppotajuisesti avaamaan päättäjille ja opettajille, miksi ohjelmointi on tärkeää Suomen ja suomalaisten kannalta.
</p>


<p>
Olemme lähestyneet vasta paria ensimmäistä rahoittajaa työllemme, kun opetusministeri<strong> Krista Kiuru </strong>
linjaa julkisesti: ohjelmointi tulee peruskouluun seuraavassa, vuoden 2016 opetussuunnitelmassa.
</p>

<p>Olemme onnessamme.
</p>

<p>
Alkuperäinen etäinen haaveemme ohjelmoinnin roolin nostamisesta kouluissa on toteutumassa, vaikka
olemme ehtineet vasta uneksia.
</p>

<p>
Tässä vaiheessa päätämme kohdentaa työmme uudestaan: opas tuleekin suunnata suoraan sekä peruskoulun opettajille että opetussuunnitelmien laatijoille. Heille, joille ohjelmointi ei ole tuttua puuhaa, mutta jotka joutuvat silti painiskelemaan ohjelmoinnin opettamisen kanssa.
</p>

<p>
Mitä konkreettisemmaksi suunnitelma opettajille laaditusta käytännönläheisestä oppaasta muotoutuu, sitä innokkaammiksi myös yhteistyötahot käyvät. Mukaan lähtevät lopulta Liikenne- ja viestintäministeriö, Sitra, Teknologiateollisuus ry, Ohjelmistoyrittäjät ry, Startup-säätiö ja Tekniikan akateemiset TEK sekä yrityksistä it-talot Reaktor, Futurice ja Eficode, peleistään tunnetut Supercell ja Rovio sekä terveydenhuoltaja Diacor.
</p>

<p>
Nyt edessäsi on opaskirjanen, joka on ensiapupakkaus. Se on tarkoitettu jokaiselle, joka haluaa parilla istumalla ymmärtää hiukan lisää siitä, mitä ohjelmointi on ja mitä tietokoneiden avulla voi luoda.
</p>

<p>
Ennen kaikkea kohderyhmä ovat peruskoulun opettajat ja opetusalan päättäjät.
</p>

<p>
Kun tämän oppaan selaa läpi, ohjelmointi ei toivottavasti enää tunnu täysin vieraalta asialta. Lukija saa käsityksen siitä, miksi ohjelmoinnin opettamisen aloittaminen on elintärkeää ja millaisista asioista oppitunnit voivat koostua.
</p>

<p>
Tämä ei ole oppimateriaali tai opetussuunnitelma vaan johdatus aiheeseen ja lisätietoon.
</p>

<p>
Lopuksi pari sanaa oppaan riippumattomuudesta.
</p>

<p>
Ensinnäkin: Hankkeen tukijat eivät ole vaikuttaneet oppaan sisältöön. He ovat ainoastaan nähneet työmme tärkeänä ja halunneet mahdollistaa sen taloudellisella tuella.
</p>

<p>
Tukijat kuitenkin näkyvät oppaassa. Kunkin tahon edustaja kertoo, miksi juuri heidän mielestään ohjelmointiopetukseen panostaminen on tärkeää. Nämä puheenvuorot on toteutettu haastatteluina, ja ne löytyvät oppaasta <em>Miksi tämä on tärkeää?</em> -vinjetin alta. Kyseessä ei ole sponsorisanahelinä vaan olennainen osa oppaan sisältöä.
</p>

<p>
Oppaassa on myös pari kohtaa, jossa tietyn viestin välittämiseksi on lainattu jonkin tukijatahon 
edustajaa. Näissä tilanteissa sisältövalinnan olemme tehneet me.
</p>

<p>
<em>Helsingissä 28.5.2014</em>
</p>

<p>
<em>Linda Liukas ja Juhani Mykkänen</em>
</p>

<h1>
Tämä opas 9 kohdassa
</h1>

<p>
<strong>1. Ohjelmointi tulee</strong> peruskouluihin syksyllä 2016. Ohjelmoinnista ei tule omaa oppiainettaan, vaan aikaa sen opetukselle otetaan matematiikan tuntijaosta. Ohjelmointia alkavat opettaa tavalliset opettajat kaikilla luokilla ykkösestä ysiin.

<p>
<strong>2. Yksittäinen opettaja</strong> on yhteys oppilaan ja ohjelmoinnin mahdollisuuksien välillä. Siksi tämä opas on suunnattu ensiavuksi opettajille ja opetusalan päättäjille. Opas kertoo, mitä ohjelmointi on, miksi se on tärkeää, miten opetussuunnitelma muuttuu ja miten ohjelmoinnin alkeita voi opettaa peruskoulussa.
</p>

<p>
<strong>3. Yhä suuremman</strong> osan maailmasta rakentavat he, jotka osaavat luoda taidetta ja tiedettä tai vaikkapa älypuhelinsovelluksia ja internetpalveluita tietokoneen avulla. Siksi lapsilla ja nuorilla on oikeus oppia koulussa ohjelmoinnin perusasiat.
</p>

<p>
<strong>4. Peruskoulussa opetetaan</strong> biologiaa, vaikka kaikista ei haluta biologeja. Samalla tavalla kaikista oppilaista ei pidä tulla koodareita – mutta kaikilla pitää olla mahdollisuus innostua siitä, mitä ohjelmoimalla voi rakentaa. 2000-luvulla ohjelmointikielen perusteiden ymmärtäminen on englannin kielen osaamisen tapaista yleissivistystä.
</p>

<p>
<strong>5. Ohjelmoinnin opettaminen</strong> lapsille ja nuorille on välttämätöntä myös Suomen tulevaisuuden ja kilpailukyvyn kannalta. Huippukoodareista on pula jo nyt. Vuoteen 2019 mennessä Suomen ict-alalla on 17 000 työpaikan vaje. Muut maat, kuten Viro ja Britannia, ovat jo aloittaneet koodauksen opettamisen peruskoulussa.
</p>

<p>
<strong>6. Naiset edustavat</strong> tällä hetkellä muutamaa prosenttia töissä olevista ohjelmoijista. Tuomalla ohjelmoinnin peruskouluun saamme parhaimmillaan moninkertaistettua osaavien naiskoodareiden määrän. Meillä ei ole varaa eristää ohjelmointia miesten etuoikeudeksi.
</p>

<p>
<strong>7. Ohjelmoinnin opettaminen</strong> peruskoulutasolla on ennen kaikkea ohjelmoinnillisen ajattelun perusteiden oppimista sekä tekemistä ja harjoittelua. Ohjelmoinnillisen ajattelun perusteita ovat esimerkiksi kyvyt pilkkoa ongelma osiin, antaa yksikäsitteisiä komentoja tietokoneelle ja pohtia, mitkä komennot missä järjestyksessä ratkaisevat ongelman. Suomalaisen opettajan ei tarvitse huolia: hän on maailman parhaimmistoa ja oppii tällaisten asioiden opettamisen.
</p>

<p>
<strong>8. Tämä opas</strong> noudattaa opetussuunnitelman raameja: 1–2-luokilla ohjelmointia opetetaan leikkien avulla. Ne opettavat antamaan yksikäsitteisiä komentoja. 3–6-luokilla tutustutaan verkosta löytyviin visuaalisiin ohjelmointiympäristöihin ja opitaan käskemään tietokonetta ilman pelkoa virheiden tekemisestä. 7–9-luokilla perehdytään johonkin oikeaan ohjelmointikieleen esimerkiksi alkeista lähtevän verkkokurssin avulla.
</p>

<p>
<strong>9. Tästä selvitään</strong> hienosti. Nyt on tärkeää informoida ja täydennyskouluttaa opettajat. Ohjelmointia ei kuitenkaan opita vain peruskoulussa. Apua tarvitaan vanhemmilta, iltapäiväkerhoilta ja yrityksiltä sekä peruskoulun jälkeisiltä oppilaitoksilta. Tärkeintä on antaa jokaiselle oppilaalle peruskäsitys ohjelmoinnista ja taata edistymisen mahdollisuudet niille, jotka innostuvat eniten. Näin tulevaisuuden Suomea rakentavat jo lapsena aloittaneet koodaritaiturit.
</p>

<h1>
Johdanto
</h1>

<p class=“lead”>
Lapsilla on oikeus ymmärtää, mitä tietokoneiden avulla voi rakentaa. Ohjelmoinnin tulo peruskouluun voi muuttaa Suomen tulevaisuuden.
</p>

<p>Heidän nuoruutensa tulee olemaan aivan erilainen kuin sinun tai minun. Kuten myös heidän aikuisuutensa. Siis lasten, jotka aloittavat koulun syksyllä 2016.
</p>

<p>
He tulevat oppimaan 7-vuotiaasta alkaen, miten tietokoneen avulla rakennetaan asioita.
</p>

<p>
Miten koneelle annetaan ohjeita siitä, kuinka piirtää kokonainen maailma elokuvaan? Kuinka kone opetetaan selvittämään, mikä tauti mummoa vaivaa? 
</p>

<p>
Suomalaisten ihmisten, yritysten ja koko maan tulevaisuuteen vaikuttaa, innostuvatko nämä 2000-luvulla syntyneet ihmiset ohjelmoinnista. 
</p>

<p>
Saavatko he jo nuorena vihiä siitä, mitä kaikkea pelkällä näppäimistöllä voi rakentaa, parantaa ja luoda?
</p>

<p>
Kerrotaanko heille siitä kaikesta innostavasti? 
</p>

<p>
Opetusministeri Krista Kiuru linjasi tammikuussa 2014, että ohjelmointi tulee osaksi peruskoulun opetusohjelmaa. 
</p>

<p>
Muutos on tärkeä. Opetussuunnitelmaa muutetaan kerran noin 10 vuodessa. Seuraava muutos tapahtuu 2016, joten sitä seuraava kierros olisi jo auttamattoman myöhässä. Esimerkiksi Britanniassa ohjelmointia aletaan opettaa jo syksyllä 2014.
</p>

<p>
2016 suomalaiset koulut ottavat käyttöön Opetushallituksen johdolla muokatun opetussuunnitelman, joka määrittelee, mitä asioita nykynuorten tulee koulussa koodaamisesta oppia. 
</p>

<p>
Nyt käsissäsi oleva opaskirja (ja sen verkkoversio) on syntynyt halusta vaikuttaa siihen, miten ohjelmointia lähestytään koulussa.
</p>

<p>
Mistä tässä oppaassa sitten on kyse?
</p>

<p>
Olemme halunneet tehdä tiiviin ja ymmärrettävän esityksen neljästä asiasta:
</p>

<ul>

<li>
Mitä ohjelmointi on ja miksi sen opettaminen on niin tärkeää?
</li>

<li>
Miten opetussuunnitelma muuttuu ja miksi?
</li>

<li>
Miten ohjelmointia voi opettaa peruskoulussa?
</li>

<li>
Mitä muut kuin koululaitos voivat tehdä?
</li>

</ul>

<p>
Ensimmäinen kohta – ja samalla oppaan ensimmäinen osio – liittyy siihen, että vaikka monella on jonkinlainen käsitys siitä mitä ohjelmointi on (”tietokoneella kirjoitetaan jotain, ja tuloksena syntyy ohjelmia tietokoneille ja älypuhelimille”), käsitys on hatara. Kynnys päästä aivan perusymmärryksestä pykälää pidemmälle on suuri – varsinkin, jos ei ole tiedossa, miksi asiasta pitäisi olla ylipäätään kiinnostunut.
</p>

<p>
Haluamme siis tarjota lukijalle ikään kuin tiiviin lunttilapun: tästä on yleisesti ottaen kyse, esimerkiksi 
tältä ohjelmakoodi voi näyttää, tällaisia asioita ohjelmoimalla voi saada aikaan.
</p>

<p>
Toisessa osassa valotamme, miten opetussuunnitelma näillä näkymin muuttuu syksyllä 2016. 
Vastaamme myös opettajien pelkoihin ja kysymyksiin aiheesta.
</p>

<p>
Kolmannessa osassa tarjoamme konkreettisen apumme peruskoulussa käsillä olevaan muutokseen: Tällaisia asioita ohjelmoinnin opetuksessa kannattaa huomioida, tällaisia apuvälineitä voi käyttää. Tällaiset harjoitukset innostavat, täältä niitä löytää.
</p>

<p>
Neljännessä osassa esitämme haasteita päättäjille, koodareille, vanhemmille ja meille kaikille.
</p>

<p>
Olemme laatineet esityksemme pohjaten kymmeniin haastatteluihin opettajien ja opetuksen asiantuntijoiden sekä tietenkin ohjelmoijien ja ohjelmoinnin opetuksen tuntijoiden kanssa. Pohjaamme myös verkossa saatavilla oleviin tietolähteisiin ja projektin aikana lukemattomilta vapaaehtoisilta tulleisiin ideoihin. 
</p>

<p>
Ohjelmoinnin opettamiseen liittyy selvästi erilaisia epävarmuuksia. Siksi olemme pyrkineet olemaan mahdollisimman kouriintuntuvia.
</p>

<p>
Totuuden hetki koulussa on aina opettajan ja oppilaan välinen vuorovaikutus.
</p>

<p>
Oppilaan kannalta tavoitteenamme on, että hän saisi peruskoulussa – jo lapsena – mahdollisuuden innostua ohjelmoinnista.
</p>

<blockquote>
<p>
<em>Oppaan kolmannessa osiossa kerrotaan, miten ohjemointia voi opettaa.</em>
</p>
</blockquote>
